**Co to jest skwalan?**

  

Skwalan jest to bezbarwny i bezwonny olej zatwierdzo ny przez EcoCert jako bezpieczny składnik kosmetyków. Dostępny w ofercie handlowej jest produktem całkowicie roślinnym, otrzymywanym z oliwy z oliwek. Jest to olejek o niezwykle wysokiej trwałości i stabilności, który nie utlenia się ani nie jełczeje.

  

Skwalen jest liniowym węglowodorem i prekursorem cholesterolu znajdującego się w wielu tkankach, zwłaszcza wątrobie rekina i innych ryb. Skwalan powstaje przez uwodornienie skwalenu i jest w pełni nasycony, co oznacza, że nie podlega samoutlenieniu. Niewielkie ilości skwalanu znajdują się w wydzielinach łojowych, więc jest to produkt naturalny.

  

Skwalan jest naturalnym emolientem, wchodzącym w skład ludzkiego sebum, ochronnej warstwy lipidowej skóry. Jako składnik spoiwa międzykomórkowego, wpływa na utrzymanie odpowiedniej, struktury wodno-lipidowej, która zapewnia prawidłowe nawodnienie skóry. Zapewnia jej miękkość, elastyczność oraz chroni przed parowaniem wody z wnętrza skóry. Skwalan to również antyoksydant, chroniący lipidowe struktury skóry przed utlenianiem i wolnymi rodnikami, pomagając utrzymać dobrą kondycję skóry oraz opóźnić efekty jej starzenia. Posiada również właściwości gojące drobne uszkodzenia skóry i stany zapalne. Ważną funkcją skwalanu jest zwiększanie transportu składników aktywnych w głąb skóry. Skwalan, wykazuje wysokie powinowactwo do lipidowych struktur naskórka, dobrze penetruje do głębszych warstw skóry i stanowi bardzo dobry nośnik dla składników biologicznie aktywnych takich jak witamina A, E i innych surowców biologicznie czynnych rozpuszczalnych w tłuszczach

  

Skwalan pomaga również utrzymać prawidłowy poziom nawilżenia skóry, zapobiegając jej nadmiernemu złuszczaniu. Tworzy na powierzchni skóry naturalny film chroniący ją od szkodliwych efektów promieniowania ultrafioletowego. Skwalan ze względu na właściwości nawilżające i regeneracyjne zalecany jest do stosowania w kosmetykach do cery dojrzałej, alergicznej, atopowej i z egzemą, trądzikowej (redukuje przebarwienia, blizny potrądzikowe, podrażnionej i po opalaniu, dla osób o skłonnościach alergicznych.

  

Surowce wykorzystane w recepturze to: Sodium Laureth Sulfate, który występuje jako

aktywny związek myjący, Laureth-3 oraz Cocamidopropyl Betaine, które pełnią

funkcję łagodnych związków myjących i pianotwórczych. Emolienty wprowadzone do receptury to: Caprylic/Capric Trigliceryde oraz ekstrakt z oliwy z oliwek – skwalan (INCI: Squalane). Receptury zmodyfikowano pod względem zawartości skwalanu w preparacie. Wykonano po pięć próbek z każdym z olejów, w stężeniach 1%, 2%, 3%, 4% i 5%

  

Preparaty zostały wykonane poprzez rozpuszczenie w wodzie kolejno poszczególnych składników i ich wymieszanie. Następnie preparat został odstawiony do momentu rozdzielenia się faz. Gotowe produkty to dwufazowe płyny do kąpieli o klarownej fazie dolnej i emulsyjnej fazie górnej.

  

**Zdolności pianotwórcze**

  

Zdolności pianotwórcze preparatów do kąpieli są głównym kryterium oceny ich jakości. Obfitość i trwałość piany ma niewątpliwie duży wpływ na walory estetyczne kąpieli. Do oznaczenia właściwości pianotwórczych wykorzystano procedurę przedstawioną w normie PN-74/C-04801. Za zdolność pianotwórczą przyjmowano objętość piany wytworzoną przez 4% roztwór preparatu, po 10 sekundach.

  

Na podstawie uzyskanych rezultatów stwierdzono, że dodatek skwalanu z oliwy z oliwek w zakresie stężeń od 1% do 5 % wpływa na zmniejszenie objętości piany wytworzonej przez wodne roztwory badanych dwufazowych płynów do kąpieli z 200 cm3 do 80 cm3. Dla preparatów II i III zawierających kolejno 2% i 3% omawianego dodatku pielęgnacyjnego wytworzone objętości piany były porównywalne z produktami handlowymi.

  

Oryginalne preparaty zawierające w swoim składzie skwalan z oliwy z oliwek wytwarzały obfitą i trwałą pianę. Przy czym należy zauważyć, że wraz ze wzrostem stężenia komponentu trwałość piany malała. Wysokimi wartościami WTP na poziomie 93% i 91% charakteryzowały się dwufazowe płyny zawierające 1% i 2% skwalanu. W przypadku tych dwóch preparatów uzyskano trwałość piany wyższa od referencyjnych produktów handlowych. Dla wyższych stężeń skwalanu w wykonanych preparatach (3%, 4%, 5%) WTP utrzymywał sie na względnie wysokim poziomie od 67% do 75%. Otrzymane wartości WTP były zbliżone do wartości otrzymanych dla produktu handlowego I.

  

**Lepkość**

  

Lepkość środków do kąpieli jest podstawową wielkością charakteryzującą ich właściwości fizykochemiczne. Chociaż od takich produktów nie wymaga się wysokich lepkości, w przypadku dwufazowych płynów do kąpieli jest ona zazwyczaj różna dla poszczególnych faz, jak i dla całości preparatu po wymieszaniu. Lepkość układów dwufazowych może również wpływać na właściwości użytkowe.

  

Z przedstawionych wyników można stwierdzić, że wzrost stężenia skwalanu z oliwy z oliwek powodował zwiększenie lepkości preparatów. Dla kompozycji z 4% i 5% dodatkiem odnotowano lepkość porównywalną z produktem handlowym 1 (H1) na poziomie ok. 80 mPa ∙ s. Należy zaznaczyć, że handlowe dwufazowe płyny do kąpieli charakteryzują się względnie niskimi wartościami lepkości. Wynika to ze sposobu aplikacji produktu, gdyż najczęściej dozuje poprzez wymieszanie obu faz i rozpuszczenie w wodzie. Najniższymi wartościami lepkości charakteryzowały się płyny zawierające 1% i 2% skwalanu (I i II).

  

**Ocena zdolności emulgowania**

  

Jedną z podstawowych właściwości użytkowych preparatów myjących jest zdolność do emulgowania tłuszczu. Istotne jest aby preparat kąpielowy usuwał zanieczyszczenia i wykazywał umiarkowane zdolności emulgowania tłuszczu, ze względu na możliwość wysuszania skóry.

  

Wyniki przeprowadzonych badań pokazują, iż wykonane preparaty podobnie jak produkt rynkowy wykazują umiarkowane właściwości emulgowania tłuszczów, utrzymujące się na poziomie 2-3 punktów (w skali 0-6). Uzyskane wyniki wyraźnie obrazują, iż wykonane preparaty posiadają niewielkie właściwości emulgujące i tym samym wykazują delikatne działanie na skórę. Nie odtłuszczają nadmiernie powierzchni skóry, ale jednocześnie zachowują właściwości myjące. Na uwagę zasługuje fakt, że wzrost stężenia skwalanu obniża zdolności emulgujące produktu.

  

**Czas początku rozwarstwiania**

  

Parametr, jakim jest czas początku rozwarstwiania (CPR) się faz jest istotny ze względu na właściwości użytkowe dwufazowych płynów do kąpieli. Preparat o dobrych właściwościach nie może ulegać zbyt szybkiemu rozdzieleniu się, gdyż uniemożliwi to jego prawidłowe dozowanie, a tym samym niepełne wykorzystanie jego funkcji. Średni czas początku rozwarstwiania wyznaczono dokonując wizualnej oceny próbek po wymieszaniu i wyznaczeniu czasu potrzebnego do pojawienia się widocznej klarownej fazy dolnej. Wynik końcowy stanowił średnią z trzech niezależnych serii pomiarowych.

  

Rezultaty badań wskazują, że wzrost stężenia skwalanu w dwufazowych płynach do kąpieli wydłuża czas po jakim preparaty zaczynają ulęgać rozdzieleniu na dwie fazy. Rozdział faz produktów rynkowych, nastąpił po 15 i 14 minutach od wymieszania. Najbardziej zbliżony czas początku rozdzielania się faz do preparatu handlowego 1 (H1) wykazywał preparat zawierający w swoim składzie skwalan w stężeniu 5%.

  

**Nawilżenie skóry**

  

Obecnie jednym z ważniejszych wyznaczników jakości kosmetyków kąpielowych jest efekt pielęgnacyjny. Konsumenci poszukują produktów, które będę zapewniały nawilżenie i wygładzenie skóry. Oceniono właściwości nawilżające oryginalnych dwufazowych płynów do kąpieli poprzez korneometryczne pomiary stopnia nawilżenia skóry. Na powierzchnię skóry przedramienia (2 cm x 2 cm) aplikowano 0,5 g preparatu i wcierano płyn do kąpieli przez 15 s, następnie osuszono. Dokonywano pomiarów bezpośrednio po osuszeniu (0 min.) oraz po: 10, 20, 30, 40, 50, 60 minutach od osuszenia. Dodatkowo przeprowadzono pomiar stopnia nawilżenia skóry przed nałożeniem preparatu (pole kontrolne). Uzyskane wyniki przedstawiono na Ryc. 7.

  

Wykazano, że wszystkie zaaplikowane preparaty, spowodowały wzrost nawilżenia względem czystej skóry (pole kontrolne). Przy czym zaobserwowano, że wartości nawilżenia skóry nieznacznie malały w czasie. Spośród wszystkich badanych preparatów najlepsze właściwości nawilżające wykazywały preparaty z 4% i 5% zawartością skwalanu. Uzyskane wartości stopnia nawilżenia skóry były wyższe niż dla analizowanych produktów handlowych H1 i H2. Gorszymi w stosunku do produktów referencyjnych właściwościami nawilżającymi charakteryzowały się oryginalne dwufazowe płyny zawierające skwalan w stężeniach 1%, 2%, 3%.